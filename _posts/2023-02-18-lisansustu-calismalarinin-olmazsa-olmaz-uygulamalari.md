---
title: 'Lisansüstü çalışmalarının olmazsa olmaz uygulamaları'
date: 2023-02-18
permalink: /posts/2023/02/lisansustu-calismalarinin-olmazsa-olmaz-uygulamalari/
tags:
  - blog
  - verimlilik
  - uygulama
---

Bu yazıda akademik hayatta araştırma yaparken kullandığım dijital araçları listeleyeceğim. Listede kullandığım ve memnun olduğum uygulamalar bulunmakta. 

## Referans Yönetim Programı: Zotero
Doktora tezini yazarken Mendeley programını detaylıca öğrenmiştim. Ücretsiz versiyonunda 5 GB dosya saklama hakkı vermesi önemli bir avantajdı. Ancak kimi zaman kaynakçada bozukluklar, yanlış alıntılar ile karşılaştım. Yüksek ihtimalle şimdiki versiyonunda bu tip hatalar yoktur. O zamanlar Zotero programını kullanmaya başladım. Zotero alan olarak 200 mb veriyor. Bu durum Zotero içerisinde PDF okuyucunu da kullandığım için beni zorlamaktaydı. [Zotfile](http://zotfile.com/) ile PDF dosyalarını Google Drive klasörüne senkronize ederek bu dezavantajı gidermiş oldum. Zotero eklenen referansa ait PDF açık kaynak veritabanında(Unpaywall) varsa otomatik olarak bilgisayara indiriyor. Bu özelliğini çok kullanmasam da PDF okuyucu özelliği işimi kolaylaştırıyor. 

Zotero ile hem çalışmaya özel klasör oluşturarak bir düzen sağlıyorum hem de birlikte çalışacağım kişiler için bir grup oluşturarak ortak çalışma imkanı yakalayabiliyorum. Bu özellikleri ile Zotero referans yönetim programları içerisinde tek kullandığım program. Mendeley, Endnote, Paperpile, RefWorks gibi uygulamalara ihtiyaç duymadım. Detaylı kıyaslama görmek isterseniz şu [adreste](https://www.nature.com/articles/d41586-020-02491-2) bir değerlendirme yazısı bulabilirsiniz. 


## Görselleştirme ve Çizim Programı: Draw.io

Bir akış şeması ya da konu hakkında bir diyagram çizmek istediğimde kullandığım program [draw.io](https://app.diagrams.net/). Masaüstü uygulaması oldukça pratik ve vektörel grafik(.svg) seçeneği ile yüksek çözünürlüklü grafikler elde edebiliyorum. Çizim konusunda MS Visio, edraw, Lucidchart vb. uygulamalarını da denedim ancak şuanda bilgisayarımda sadece draw.io uygulaması yüklü. Şu [adreste](https://thedigitalprojectmanager.com/tools/flowchart-software/) ilgili programlar listelenmiş durumda.

![](https://i.imgur.com/ocho1xh.png)

## Zaman Yönetimi Uygulaması: TickTick

Zaman yönetimi uygulamaları arasında çok ciddi bir rekabet söz konusu. Neredeyse tamamı benzer işleri yapabiliyor. Hepsini denemedim ancak TickTick uygulaması benim işimi fazlasıyla görüyor. Fazlasıyla diyorum çünkü kullanmadığım birçok özelliği de var. Örneğin:

- Pomodoro özelliği: 20 dakika çalış 5 dakika mola ver. Böyle bir dünya yok, ya da benim olmadı.
- Takvim özelliği: Takvim işini komple Google Takvime verdiğim için bir de burada takip etmek istemiyorum. Hatırlatıcıları falan genellikle Google Takvim ile tutuyorum.

Kullandığım özellikler:
- Eisenhower Matrix: İşlere öncelik verme işini burada yapıyorum. 4 pencerede önemli, önemli olmayan işlerimi tek seferde görebiliyorum. Zamanında [şöyle](https://www.youtube.com/watch?v=Hn3F11MvNeo) bir videoyu Notion için hazırlamıştım. Ancak artık bu işi TickTick ile yapıyorum.
- Haftalık, aylık vazife takibini buradan yapıyorum. 

## Not Alma ve Yönetimi Uygulaması: Obsidian

Bu uygulama özel ve gizli kalsın istiyorum. Çok kişi kullanmasın, daha doğrusu hakkını vermeyen kullanmasın istiyorum. Arayan bulur, bulan kıymetini bilir. Fazla duyurmaya gerek yok. Obsidian uygulamasını, birçok alternatifi olan Keep, OneNote ve Notion gibi uygulamaların yerine geçebilecek ve tek uygulamada tüm notların düzenlenebileceği bir uygulama olarak görüyorum. 

## E-kitap Düzenleme ve Arşivleme: Calibre

Artık e-kitaplar üzerinden okuyoruz, araştırıyoruz, öğreniyoruz. E-kitapların düzenlenmesi için uygulamamız Calibre. Burada etiket düzeni kullanarak kitaplarımı organize ediyorum. Eklediğim kitaba uygun etiket verdikten sonra ön tanımlı kullanıcı kategorileri ile aşağıdaki görüntüdeki gibi düzenimi oluşturuyorum.

![](https://i.imgur.com/A5fBDxy.png)

## Yayın ve Dergi Takibi: Inoreader

Dergi ve yayın takibi için eski bir yöntem olan RSS sistemini kullanıyorum. RSS okuyucu olarak kullandığım Inoreader ile takip ettiğim dergilerin makalelerine ulaşabiliyorum. Bununla ilgili bir [video](https://youtu.be/jPjTQ9vrqvo) hazırlamıştım. Tabii ki bunun yanında Google Scholar alarmları kurmak gerekir. Sadece dergi takip etmek değil aynı zamanda konu hakkındaki makaleleri takip için Scholar Alert kullanılabilir.

![](https://i.imgur.com/S50cYM7.png)

Bunlar dışında Microsoft 365, Google Drive, Sumatra PDF, Notepad++ diğer olmazsa olmaz uygulamalarım.